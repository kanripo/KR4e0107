# -*- mode: mandoku-view; -*-
#+TITLE: 襄毅文集
#+DATE: 2015-08-25 00:20:09.302579
#+PROPERTY: ID KR4e0107
#+PROPERTY: BASEEDITION WYG    
#+PROPERTY: JUAN 卷七
<pb:KR4e0107_WYG_007-1a>¶
欽定四庫全書¶
　襄毅文集巻七¶
　　　　　　　　　　　　　明　韓雍　撰¶
　七言律詩¶
　　黄都憲叔高有總督南畿粮儲之命詩以送之¶
歴轉華階三十年清才常荷聖明憐臺官新拜中丞上¶
國計專司左輔前定使京師恒足用還期台鼎必喬遷¶
東南民力今逾竭好為蒼生解倒懸¶
<pb:KR4e0107_WYG_007-1b>¶
　　送朱文徵奉召還京師¶
命下炎荒起俊髦士林相慶喜聲高豈誇南國呈麟趾¶
深賀中朝惜鳳毛青草瘴時催解䌫紫薇香裏待揮毫¶
江湖廊廟同心事休向𤣥都看碧桃¶
　　次韻寄趙總兵¶
别却旌旄纔㡬日飄摇心緒似浮萍塵途幸我頭将白¶
雲路從他眼未青自是思家嫌缺月可堪懐友嘆疎星¶
非才不稱明時用儗向呉山築草亭¶
<pb:KR4e0107_WYG_007-2a>¶
　　題控粤亭(成化二年冬宿重/兵蒼梧構亭而作)¶
高亭徙倚望西東兩鎮平分一水通諸将雄兵分節制¶
百蠻殘孽任牢籠陽回陰谷窮厓内人在光天化日中¶
翹首何堪倍惆悵思郷懐國此心同¶
開府蒼梧構野亭旌麾駐此喜時寧全收百粤歸王化¶
遙制諸蕃貢帝庭霜氣飛來江月白瘴烟消盡海天青¶
丈夫有志堪輿内豈獨燕然可勒銘¶
　　征途¶
<pb:KR4e0107_WYG_007-2b>¶
征途擾擾思悠悠三十年來不自由惡水險山終日見¶
揚㠶䇿馬㡬時休何須當道回青眼甘儗匡時變黑頭¶
聞道天驕猶未靖誰能談笑覔封侯¶
　成化二年春王師平南夷而釋其降七月班師既斷¶
　藤峽偽降元兇侯鄭昻王牛兒如前誘黨復叛偷攻¶
　潯江不利遁過潯江之南移檄撫招執迷不從復偷¶
　刼北流容縣惡極罪大不可容迺於是歲十一月躬¶
　督諸将将兵掎角進勦甫三月已俘鄭昻至軍寘諸¶
<pb:KR4e0107_WYG_007-3a>¶
　重典牛兒亦授首斬其黨四千九百有竒歸所掠士¶
　民子女二千七百人潯梧高雷廉諸處地方復寜誠¶
　朝廷威徳所致也師還駐蒼梧登控粤亭讀張方伯¶
　廷璽所作亭記見其紀此出師有舉網竭澤之言因¶
　竊嘆古之賢将相奉辭伐罪未嘗妄殺人以要功竭¶
　澤豈忍言然是賊也毒虐無極㝠頑不悔與潮之鰐¶
　魚無異不盡戮則吾民之患不已古今人行事凡所¶
　以除患救民豈得已哉因賦比體詩一章書之亭中¶
<pb:KR4e0107_WYG_007-3b>¶
　明著聖天子命将出師滅賊之本末傳示來世¶
放生池裏盡昬昏鰐尾重摇苦噬吞觴網竟歸堯佐手¶
投文虚負退之恩惡溪千里空流血澤國三軍厭食飱¶
還理任公舊鈎釣相期收取北溟鯤¶
　　送同年泰和劉僉憲逰嶺南回(任雲南致/仕還鄉)¶
事與心違久避名忽思南海看昇平逺乗范蠡扁舟興¶
殊勝王猷雪夜情江上青山畱不住沙頭白鳥故相迎¶
同年知己多零落執手離亭百感生¶
<pb:KR4e0107_WYG_007-4a>¶
　予整兵西巡辱中貴韋公携酒邀太監陳公王公同¶
　餞别行臺酒酣韋公探唐人早朝詩和韻見贈走筆¶
　立就詞致高逺觀者竦然起敬公復屬予和辭不獲¶
　已且重公之為人避權辭名有古人風因草草步韻¶
　併及之¶
近侍宫庭歲月長勤勞不覺鬢毛蒼甄陶多士傳經學¶
密勿三朝署典章驚世有才詩句好立身無玷姓名香¶
揮毫欲贊嚴遵美書法荒粗愧二王¶
<pb:KR4e0107_WYG_007-4b>¶
　　石栗子詩(有序/)¶
　石栗子出廣之濱海深山中郡誌載其殻堅肉實如¶
　栗然廣之人止識其菓未嘗識其枝葉全柯之奇也¶
　鎮守太監陳公得之樵人轉致予清玩愛其竒異特¶
　甚平生所未見因賦一詩仍歸之置之座隅俟公㑹¶
　同覽云¶
異菓從來出海隅誰連枝葉置盤盂青鸞下菢纍垂卵¶
翠葆中攅徑寸珠新摘檳榔形絶似舊嘗盧橘味全殊¶
<pb:KR4e0107_WYG_007-5a>¶
時和萬物皆生瑞聊作歌詩頌有虞¶
　　送樂主事使兩廣還京¶
逺将恩命故鄉行旌節煇煌晝錦明大賚有功諸将喜¶
受封無恙老親榮海天清氣三秋景驛路寒花萬里程¶
才器如君定遭遇莫教虚負甲科名¶
　　戊子歲正月二日逰行臺東園偶成¶
昨夜東風厎是忙東園吹醒百花香閒來緩步看生意¶
静裏微吟空斷膓半世浮名催老境一年春色又他鄉¶
<pb:KR4e0107_WYG_007-5b>¶
呉山呉水依然好何日重開緑野堂¶
　　謝郭汝禎送雙桂且索其鄰家菊¶
少年曾折廣寒枝今荷林宗逺送遺萬斛天香生老圃¶
兩株月影照清池竹松有約應同秀桃李無言祇自嗤¶
聞道鄰家花更好可能分補滿東籬¶
　　謝郭汝文送竹¶
草堂新翠葑溪濆東郭賢人送此君顆顆深根纔易地¶
亭亭高節便凌雲恍如鈐閣環兵衛不與蘭臺紀戰勳¶
<pb:KR4e0107_WYG_007-6a>¶
白璧黄金何足比為題詩句謝殷勤¶
　　謝郭汝政送金柑¶
霜後黄金萬顆圓感君移置我堂前驚烏逺弹明秋日¶
照水繁星麗夜天充祭正堪供祖廟調羮尤可獻宫筵¶
歲寒尚有層層葉畱與蘇耽治未痊¶
　　輓山陽趙處士通政參議伯顒從兄也¶
義濟功多寵渥新雲林泉石照簮紳修真已悟囊中訣¶
觀化空逰物外神月旦評荒歌曉露山陽市罷哭秋旻¶
<pb:KR4e0107_WYG_007-6b>¶
流芳有子能傳業還儗成名重顯親¶
　　籌邉亭為總督備倭都督董公世宏題¶
亭似西川節度樓元戎駐此思悠悠海天萬里勞多筭¶
水國頻年省近憂還儗遐方重建節何愁壮歲不封侯¶
丈夫遭遇應圖報且莫逢人歎滯畱¶
　　夀陳參政宗理母¶
婺女星光昨夜新滿堂賀客拜慈親金衣笑對黄花晚¶
玉臉濃添緑酒春膝下喜看三品貴筵前飽飫八方珍¶
<pb:KR4e0107_WYG_007-7a>¶
西池阿母桃将熟還儗持來慶此辰¶
白髪萱堂近九旬喜逢初度樂無垠橙黄橘緑秋将暮¶
桂子蘭孫孝愈純明主有恩封誥重高年無恙賜袍新¶
人間盛福應全備遐筭還期至大椿¶
　成化己丑九月八日鄉友朱良德邀武功徐閣老暨¶
　祝大參維清劉僉憲廷美遊石湖諸公聯句成章良¶
　德懇求予和故倚韻和之¶
呉下衣冠集勝遊扁舟遊遍五湖秋未能執筆陪聯句¶
<pb:KR4e0107_WYG_007-7b>¶
懶得逢人説運籌緑野文章傳在洛赤松心事棄封留¶
賡歌趣我歸來興莫道非才尚黑頭¶
　　逰𤣥墓次趙行恕大參韻(景泰元年予出補外臺/時所賦乆遺其稿成化)¶
　　(五年重逰/始收録之)¶
萬松逕裏寺門開故舊來遊喚我陪伴侣煙霞空有約¶
品題風物愧無才寒光極目天連水秋氣横空月滿臺¶
海内湖山此竒絶何須更儗訪天台¶
　　重遊𤣥墓憶清長老(成化五年/十二月)¶
<pb:KR4e0107_WYG_007-8a>¶
湖山如此世希有况復秋高烟霧空老我重遊尋舊景¶
入門何處覔清公天開圖畫滄浪裏人望樓臺錦繡中¶
苦憶歸來心未遂羞看短棹駕長風¶
　　瓊林宴歸圖為馮士定憲副賦¶
青年白晳占高科宴罷瓊林喜若何寶馬緩摇金壓轡¶
宫袍新賜碧香羅人生得意光榮極聖主深恩感激多¶
老我亦曾叨此遇與君圖報莫蹉跎¶
　　輓馮憲副乃尊¶
<pb:KR4e0107_WYG_007-8b>¶
積慶生祥荷寵封豸袍烏㡌晚雍雍可堪就養經南浦¶
遽爾遊神到北峯老圃殘花荒舊業屋梁斜月照遺容¶
賢郎哀慕情無極懶聽寒山曉寺鐘¶
　　送鴻臚沈寺丞還湖廣兼東李總兵¶
湖南總帥真豪傑幕下賢賓得俊英倚馬萬言常草檄¶
登壇三令助麾兵烏公定見分茅土温造須當擁斾旌¶
暫喜還鄉又還鎮煩君傳語謝高情¶
　　怡菊為錫山趙汝明題¶
<pb:KR4e0107_WYG_007-9a>¶
冠冕雖榮懶折腰獨怡黄菊異蓬蒿花陪陶令歸時樂¶
香比韓公晚節高三徑霜華添酒興一籬風味助詩毫¶
清修更有傳芳䖏文彩翩翩見鳳毛¶
　　戴御史父母雙壽詩¶
行臺遊子憶雙親偕老鄉園過七旬養志已分天禄久¶
推封将拜聖恩新光迎錦繡雲霞麗氣轉椿萱雨露均¶
我為題詩祝遐筭江山風采㡬千春¶
　　雪中招二三知已¶
<pb:KR4e0107_WYG_007-9b>¶
南征五載未見雪今見江鄉臘雪飛老我不禁清興發¶
故人何事賞心違包含梅桞春無迹照耀乾坤夜有輝¶
預想來遊湏秉燭瓊瑤還襯馬蹄歸¶
　　宦海虚舟為祝參政賦(祝與天全徐武功常/逰太湖故末句併及)¶
𤨏闥薇垣三十年風波浩瀚一樓船萊公自嘆空横渡¶
傅相誰招共濟川勇退急流人莫及載歸明月世皆傳¶
如今得伴鴟夷子放浪五湖為醉仙¶
　　謝錢伯康¶
<pb:KR4e0107_WYG_007-10a>¶
儒醫神術冠東呉小弟頑孫受惠同兩世免勞憂襁褓¶
一門深是感帡幪塤箎協奏忻無恙簮笏相傳幸不窮¶
白璧黄金未能謝為題詩句頌元功¶
　　壽朱玉雪四十八(正月十/一日)¶
東呉詩客滿華筵燈節初臨喜氣偏玉雪駐顔将半百¶
蟠桃稱壽儗三千㡬家公子能如此四海清名不偶然¶
昨夜推忩卜遐筭老人星耀斗南天¶
　　贈陳醒菴孟賢¶
<pb:KR4e0107_WYG_007-10b>¶
㡬年不到醒菴宅今日來臨興自豪愧我交情成簡慢¶
喜君詩思益清高古松歲晚凌千尺泰嶽秋空見一毫¶
况有森森鳳毛在吟壇誰不譲風騷¶
　　成化己丑丁先人憂守制甫半載十二月二十日¶
　　忽奉恩詔奪情起復進階右都御史總督兩廣軍¶
　　務兼理巡撫上章辭免陞秩乞畱終制不䝉俞允¶
　　感而有作¶
苫塊餘生心已灰誰知恩命又來催不堪騎馬迎丹詔¶
<pb:KR4e0107_WYG_007-11a>¶
安忍臨戎被墨縗孤子上章空有願聖皇注意莫能回¶
滿懐無限君親感圖報惟應罄謭才¶
　僉都御史呉公輿璧巡撫廣東甫一月朝廷以兩廣¶
　事不歸一仍命予總督兩廣軍務兼理巡撫輿璧得¶
　代回途次㑹别書此寓期望意¶
萍水相逢總宦遊我來君去兩悠悠喜君已釋千鈞負¶
老我重添萬斛愁八座定知虚席待百蠻行見望風收¶
江湖廊廟皆心事且放憂懐一勸酬¶
<pb:KR4e0107_WYG_007-11b>¶
　　送陳序班友誠送安南使臣至廣回京(其人/能琴)¶
逺送邦臣下大荒只携書巻與琴囊回瞻北極歌商頌¶
坐對南薰操越裳萬里皇風清海宇中原人物見星凰¶
不堪相㑹俄相别夢繞飛龍在廟堂¶
　　次韻答鄉里諸耆舊¶
聽司藐藐視梅梅知命年來百病催利鎻名繮苦羈絆¶
石田茅屋恐荒頺平蠻已喜干戈息辭老行看節鉞回¶
却憶江湖衆仙友今辰又醉菊花杯¶
<pb:KR4e0107_WYG_007-12a>¶
　　送齎詔行人劉公載¶
聖主覃恩及萬方賢臣捧詔下窮荒青年文采當時重¶
白璧聲名滿路香衣錦重還傾夀酒採詩遙去上封章¶
榮親報國平生事高步行看入廟堂¶
　劉文介公冢子貢士節入廣校讐文介集事竣還鄉¶
　予出公榜中年最少辱公最知愛且重節之為人操¶
　履學識綽有父風故作詩壮其行¶
學士文章世共誇賢郎校正志尤嘉魯魚亥豕分真跡¶
<pb:KR4e0107_WYG_007-12b>¶
玉珮瓊琚絶㸃瑕太素有傳終繼美小坡無沗克承家¶
探花弱弟懐知已别爾何堪重嘆嗟¶
　　送李行人奉使靖江王府¶
奉使親藩閲兩秋清才偉望許誰儔斗南風俗勞勤問¶
嶺外山川足壮遊萬里青天倚長劒一輪明月載孤舟¶
芳年定志真難得高步行看近冕旒¶
　總鎮陳太監宅東有池故名鰐魚而鰐魚已絶歲庚¶
　寅冬漁人致嘉魚于公公弗忍烹育之池中因作亭¶
<pb:KR4e0107_WYG_007-13a>¶
　其上而以為名東呉韓子臨觀見物性之適作詩手¶
　書于亭中¶
清暇臨池結草廬鰐魚已去育嘉魚分來丙穴真相似¶
投向濠梁樂自如南浦雲山増勝槩杜陵水竹稱幽居¶
遐荒民物咸霑惠偉績應歸太史書¶
　　送方教授考廣西秋試事竣還韶(成化元/年作)¶
發解三山壓俊英甲科雖屈有香名久持教鐸賢才盛¶
累典文衡藻鑑明霜落灕江書舫下花迎湞水菊杯傾¶
<pb:KR4e0107_WYG_007-13b>¶
儒官最樂休嗟嘆遭遇行看荷寵榮¶
　　送楊叔簡尚寶册封靖江府還朝¶
瘴霧纔消路不迷世卿持節望金閨驚人彩鳳争先覩¶
滿眼青山自品題文學不慚東里後光華還壮大江西¶
忠宣忠彦平生志好繼家聲與古齊¶
　總兵官平江伯陳公志堅鎮守兩廣之明年蠻夷咸¶
　服境土悉平迺于府第之中作軒三楹顔曰雙秀以¶
　軒後梧山雙嶺聯秀當軒故以為名東呉韓子徃觀¶
<pb:KR4e0107_WYG_007-14a>¶
　而悦公得山之趣焉公索詩因題如左義見乎詞¶
雙嶺秀㧞倚軒居鬱鬱葱葱氣槩殊並出雲陰作霖雨¶
列為屏障鎮坤隅一時光價同増重萬古丹青總不渝¶
幸喜和平遂清覽好輸忠藎報唐虞¶
　　送户部祁主事致和奉使便道還東莞省母復還¶
　　京師¶
人曹郎佐非常士十載聲華海内欽奉使久持清白操¶
寧親今遂孝思心天涯萬里同孤棹客裏何年再盍簮¶
<pb:KR4e0107_WYG_007-14b>¶
康濟時艱丈夫事莫教虚負早為霖¶
　近得文兒書報數年間置有田若干畝予竊自念平¶
　生宦拙未嘗有私積遺文惟南京常禄付文置産亦¶
　未必遽能得如此之多誠吾兒幹蠱才優節縮日用¶
　所致也昌黎先生嘗曰中世士大夫以官為家罷則¶
　無所於歸吾今有所歸志可遂矣喜甚賦詩美之且¶
　期望之¶
鄉井良田二十丘吾兒何力遽能求積金自媿元無計¶
<pb:KR4e0107_WYG_007-15a>¶
幹蠱誰知儘有謀半世苦心天不負滿懐歸興我何憂¶
老來惟是書香願願見成名慰白頭¶
　　王同節大理集古見贈倚韻奉答¶
清朝十載為廷尉播滿乾坤總好音執法不回㳺肇筆¶
平反都是有功心進階己見腰犀近許國何妨鬢雪侵¶
四海蒼生望康濟安危湏仗廟謀深¶
平生不解干戈事承乏提兵着戰袍十載行邉親定亂¶
有時望闕便登高儗栽晝錦堂前菊不詠𤣥都觀裏桃¶
<pb:KR4e0107_WYG_007-15b>¶
自古為臣湏盡瘁敢因衰朽說賢勞¶
　　五鳳鳴陽為海虞章氏諸子題¶
鳴陽老鳳歸丹穴散出五雛千仞翔驚世音聲諧九奏¶
麗天文采翊重光薛家昆弟終難並竇氏諸郎足可方¶
世徳不衰名益振堯庭行見進禎祥¶
　　項都憲藎臣以詩見寄次韻奉答項時在襄陽總¶
　　督軍務¶
奉命遙分閫外權一麾諸将喜争先亂山開道威聲震¶
<pb:KR4e0107_WYG_007-16a>¶
清野屯兵壘壁堅元惡㡬多咸授首移民百萬盡歸田¶
中原從此無遺患羊杜勳名浪在前¶
為惜崑岡火盡炎脇從都遣巨魁殲朝端清議咸推重¶
海内蒼生益具瞻勛著旂常播中外恩覃湘漢及飛潜¶
古來儒将知多少屈指誰如衆美兼¶
忽見新書楚鴈銜眼驚掣電耳英咸㡬篇麗句頻三復¶
千里高情盡一緘漫説霜華侵客鬢從教汗血濕征衫¶
古來才大人多忌且閟精芒在劒函¶
<pb:KR4e0107_WYG_007-16b>¶
　　輓張方伯父¶
幕賓謫後随膺薦循吏功成即引年元亮歸來三徑在¶
韋賢老去一經傳重封極品龍章煥載冩遺容鶴繡鮮¶
早晚郎君還大拜寵光定許賁幽泉¶
　　輓姚僉憲父¶
風儀楚楚映修髯家法平生孝義兼大母久隆終世養¶
佳兒今作外臺僉鄉評題品名踰重郎署推封寵載沾¶
觀化一巡終不返史官有傳發幽潜¶
<pb:KR4e0107_WYG_007-17a>¶
　　送錢學士¶
海珠尊酒惜分違宦跡如君賸有輝丹詔特増循吏秩¶
錦袍重擁謫仙歸舟横野渡明秋水劎倚長天耀夕輝¶
聖主臨軒念耆舊調元行見入黄扉¶
漫嗟清世隠才能自古名高造物憎碧水丹山湏暫樂¶
玉堂金馬待重登一杯朝雨傷摩詰萬里秋風送季膺¶
我欲從歸歸未得海天長望起鯤鵬¶
　　江行懐鄉里天全侗軒諸老偶成二首¶
<pb:KR4e0107_WYG_007-17b>¶
西江北塞嶺南壖奔走風塵三十年勇退未能心已倦¶
專征纔歇夢猶懸自縁衰體纒多病敢向明時話獨賢¶
苦憶鄉園諸大老西風先泛五湖船¶
五湖烟景擅江東諸老懽逰有古風鳳吹鵾絃范成大¶
筆床茶竈陸龜䝉全抛俗事水雲外盡付閑情詩酒中¶
愧我求盟未能得海天長嘯思無窮¶
　　廣東行臺之西池有並頭蓮今夏大發比舊逈異¶
　　詩以紀之¶
<pb:KR4e0107_WYG_007-18a>¶
雙頭蓮蕚世希見况是三頭相並開老我迂疎知偶爾¶
廣人驚喜説竒哉皇威震曜清夷夏和氣薰蒸被草萊¶
從此四靈應畢至欲歌盛美愧無才¶
　　送張方伯廷璽榮滿¶
　廷璽與予同登正綂壬戌進士第列官于朝未㡬予¶
　巡撫江右廷璽出守吉安及予來兩廣廷璽復進廣¶
　東方伯相處有年甚知其徳業之詳而廷璽以民情¶
　保畱雖天官累薦入臺未偶兹十二載始得滿去膺¶
<pb:KR4e0107_WYG_007-18b>¶
　大拜無疑用贈鄙詩以申友道¶
瓊林宴㑹識英雄宦轍循行見事功江右聲華陳仲舉¶
嶺南風望召康公趨朝定儗承新寵報國湏當竭至忠¶
獨我憂時無可効海天萬里思無窮¶
　　送寗方伯之浙江¶
　方伯初以浙藩叅政陞憲使廣東甫踰年風紀大振¶
　而浙人懐惠不能置朝廷徇民願遂擢今官将來未¶
　可量故作詩以華其行兼致意云¶
<pb:KR4e0107_WYG_007-19a>¶
嶺南廉察見才全坐席初温秩又遷兩浙黎民懐惠澤¶
九重錫命再旬宣英聲已喜蜚天下大拜還期近日邉¶
海内于今尚多事莫教勲業愧前賢¶
　　贈鄉郡丘太守¶
吾鄉太守真豪傑節操文章有古風伯道清名傳海外¶
樂天佳句滿呉東一麾撫字催科内千里謳歌徳化中¶
却恐邦人畱不住飛騰還建濟時功¶
　　慕萱堂為壻指揮謝瑛題¶
<pb:KR4e0107_WYG_007-19b>¶
北堂慈母忽逰仙烏鳥私情日夜懸罔極深恩無報日¶
不禁哀淚動呼天空承世禄難為養毎濕征袍祇自憐¶
大孝從來非止此顯揚還儗繼前賢¶
　　送劉郎中寛仁審刑廣西回京¶
皇華十載進秋臺榮捧天書萬里來遊宦久諳當世務¶
平反今顯濟時才旌摇庾嶺梅初放舟指灤河凍漸開¶
老我臨邉思無限空将衰眼望蓬萊¶
　七言古詩¶
<pb:KR4e0107_WYG_007-20a>¶
　　壽郭母太孺人詩¶
呉淞江在呉城東江頭林木何青葱汾陽後人住林下¶
高堂不與時人通堂中慈母登壽考八十春秋未為老¶
簪中白髪千丈長鏡裏朱顔四時好降神之日近早秋¶
藕花風輕殘暑收長筵廣席盛羅列駞峯鳳髓皆珍羞¶
賢子賢孫綵衣舞玉樹芝蘭何楚楚座中賀客半詩人¶
琳琅大振珠璣吐酒酣笑指婺女星共祝壽考還康寧¶
瑤池蟠桃再結實遐筭直儗三千齡我與君家交最厚¶
<pb:KR4e0107_WYG_007-20b>¶
南望鄉山重回首安得還鄉與壽筵歲歲年年祝慈壽¶
　七言排律¶
　　輓桞御史母孺人¶
聞道孺人髪已蒼母儀婦道總非常幽閑徳比芝蘭秀¶
貞静心如鐡石剛孝養姑歡朝侍膳憂祈夫疾夜焚香¶
恒隨令節供先祀毎賛凶年發義倉道路行人資飲食¶
閭閻煢獨舉婚䘮撫存舅氏遺孤振表率姻家閫政良¶
教子成名看衣繡抱孫傳業見飛黄清時錫命來丹闕¶
<pb:KR4e0107_WYG_007-21a>¶
晚景承恩在畫堂冠簇翠珠雙鳳結袍明霞帔五雲章¶
重重禄養來方厚杳杳仙逰去忽忙霜落宜男凋草色¶
雲遮婺女暗星芒七旬高壽生無沗一世榮名没有光¶
新塜玉埋閑永夜穹碑山立對斜陽題銘太史多稱頌¶
執紼鄉人重感傷我亦為詩揚盛美千秋萬歳永流芳¶
　五言絶句¶
　　題松贈溤公子泰¶
落落棟梁具陰陰氷雪姿曽經鉅眼識登用合乗時¶
<pb:KR4e0107_WYG_007-21b>¶
　六言絶句¶
　　次韻酬大司馬王公度四首¶
萬斛明珠逺寄漫言開府清新㡬度焚香捧誦不禁光¶
彩驚人¶
聖主龍飛九五嘉與天下更新軍國最為重事于今付¶
托得人¶
仕路相知難得笑他白頭如新青眼始終垂顧如公能¶
有㡬人¶
<pb:KR4e0107_WYG_007-22a>¶
奔走車塵馬足常時送舊迎新却有許多真樂湖山風¶
景可人¶
　¶
　¶
　¶
　¶
　¶
　¶
<pb:KR4e0107_WYG_007-22b>¶
　¶
　¶
　¶
　¶
　¶
　¶
　¶
　㐮毅文集巻七¶
