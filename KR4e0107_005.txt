# -*- mode: mandoku-view; -*-
#+TITLE: 襄毅文集
#+DATE: 2015-08-25 00:20:09.270790
#+PROPERTY: ID KR4e0107
#+PROPERTY: BASEEDITION WYG    
#+PROPERTY: JUAN 卷五
<pb:KR4e0107_WYG_005-1a>¶
欽定四庫全書¶
　襄毅文集巻五¶
　　　　　　　　　　　　　明　韓雍　撰¶
　七言律詩¶
　　辛卯午日小宴追憶先朝蘇頲人日應制韻録似¶
　　遊擊從事諸君¶
午節随鑾曽幾回六龍親御五華臺驚看羽騎緋衣度¶
細覩天顔寶扇開朝退聲移蒼玉佩步歸心醉紫霞杯¶
<pb:KR4e0107_WYG_005-1b>¶
金輿一去無消息此日重逄百感來¶
　　正月十九日寄弋陽李少卿三首(時發安仁值/風雨道宿)¶
逺道輶車日日牽羡君蹤跡似神仙白雲萬頃陪深隠¶
紅日三竿任晏眠繞座塤箎聲迭和滿堂繡綵業相傳¶
菲才亦有山林志未報君恩空悵然¶
功成不被利名牽人慕高風邁謫仙松逕晝開教鶴舞¶
桑林春老看蠶眠一生勲業三朝錄千古文章四海傳¶
愧我同心不同迹弋山東望思悠然¶
<pb:KR4e0107_WYG_005-2a>¶
情緒遊絲裊裊牽錯教人望似登仙闗山道逺何時歇¶
風雨衾寒到處眠鄉夢却嫌雞喚醒客愁偏厭漏聲傳¶
知君此夜渾無此高擁青綾足宴然¶
　　贈李少卿兄漁隐先生二首¶
高卧煙霞一布衣平生蹤跡似君稀邑門無事不曾到¶
鄉社有情常醉歸荷斧斫來林笋嫩引泉灌得藥苗肥¶
山中修養年年好焉得相從便息機¶
松花為食草為衣養道延年過古稀留客必須春色去¶
<pb:KR4e0107_WYG_005-2b>¶
登山常伴月明歸偏憐野水羣鷗好不羨侯門駟馬肥¶
更喜追陪有難弟晚年投老最知機¶
　　同李少卿遊龜峯寺次其韻二首(環寺有峯/三十二)¶
繫却蘭舟弋水濱亂雲堆裏訪山門年深古栢多仍在¶
春後殘梅半不存燕尾溪流斜斷岸羊腸路繞曲通村¶
徘徊更愛羣峯好一洗平生兩目昏¶
洞天深處遠江濱路入烟霞是洞門環座好峯千状出¶
滿潭清澑四時存曽磨厓石疑元結欲詠梅花愧後村¶
<pb:KR4e0107_WYG_005-3a>¶
搔首何堪自東望親闈乆矣曠晨昏¶
　　送楊憲副宜之廣東¶
持節南巡乆擅名拜官重去副羣情五羊城下新恩至¶
駟馬車前故吏迎青草瘴消風漸轉黄梅雨歇日初明¶
臺端見我同寅舊為道相思遠寄聲¶
　　送松江黄郎中琮廣西審刑竣事還京¶
持節平反遵聖謨遠人處處動懽呼波吞瘴海窮鱗起¶
風轉炎荒腐草蘇歸路總誇空薏苡過鄉莫待飽蓴鱸¶
<pb:KR4e0107_WYG_005-3b>¶
好思南顧憂民切早獻當年鄭俠圖¶
　　送王府丞弼起服之京¶
壠樹啼殘謝豹聲麻衣人換錦衣行連天水上春㠶度¶
捧日雲邉曉珮鳴京郡齊民懐父母廟廊虚位選公卿¶
知君此去應遭遇好罄丹心佐太平¶
　　西軒詩為泰和蕭孟廉題少師孟勤先生兄也¶
築得高軒配頴濱軒中人物異常倫一生義氣甘韋布¶
四海清風動縉紳柱倚殘陽吟到景簾鈎新月醉芳辰¶
<pb:KR4e0107_WYG_005-4a>¶
武山遙背還多趣太史文章已具陳¶
　　題松泉圖壽大司冦楊公¶
澗畔孤松澗下泉清流高節自年年飛空作雨流偏急¶
向晩凌霜節愈堅一𣲖源源方赴海千尋鬱鬱定參天¶
蒼生膏澤明堂棟都望君家祝壽筵¶
　　題松鶴壽漁樂陳先生¶
雞羣獨立昻藏鶴澗畔孤撑偃蹇松聲動九臯風露夜¶
節凌三徑雪霜冬頂深丹後色應變脂化苓時陰更濃¶
<pb:KR4e0107_WYG_005-4b>¶
長嵗雲林有餘慶桑軒還進大夫封¶
　　送陳御史述審刑事竣還京¶
南浦樓前鼓角鳴朝天人着繡衣行晴波浩蕩魚龍舞¶
遲日光華草木榮一載平反無愧色千年遺愛有賢聲¶
同鄉未得同歸去目送征㠶過葑城¶
　　裕軒為鄉人徐文輝題¶
最愛高軒境界幽軒中人物異常流丰標秀倚靈岩曉¶
雅量宏吞震澤秋萬頃烟霞吟不盡四時風月醉還留¶
<pb:KR4e0107_WYG_005-5a>¶
何當拂袖歸山去過此陪君日唱酬¶
　　午日寄楊司冦詩¶
　丙子端午積霖初收天宇明净予登聚奎樓觀東湖¶
　競渡徘徊乆之取酒獨酌因憶景泰改元之嵗今大¶
　司冦錢塘楊公巡撫兹地予叨御史按治辱公厚愛¶
　是嵗午日嘗從公于此登眺公具尊俎酌予歡洽殊¶
　甚而今六年矣奔走宦途待罪于兹求如公之可交可¶
　敬可師法者更不能得遂作一詩寄予嚮仰之情公¶
<pb:KR4e0107_WYG_005-5b>¶
　必能酬我教我也辭意潦草皇皇恐恐¶
陪觀競渡倚高樓冉冉流光又六秋為客到今空自感¶
何人來此可同逰蒲觴滿引終難醉蕭鼔喧聞未破愁¶
聊冩新詩寄知已江東雲樹重回頭¶
　　寧波周御史父母雙輓¶
士行無虧女徳充篤生佳器見登庸人誇偕老同觀化¶
帝念齊賢並錫封七尺冡棺埋對玉一坏新土種雙松¶
幽光更有銘文發長夜神逰總咲容¶
<pb:KR4e0107_WYG_005-6a>¶
　　宿東山寺和九川李少卿韻¶
山可閑登水可臨禪家勝景動長吟水花初摘香移沼¶
山木漸除風滿林海内有人愁盛暑雲中無路散清陰¶
相逢最感頻相勉報國終期罄赤心¶
　　景泰丙子六月十七日便道與大理少卿弋陽李¶
　　公遊上清明日遊仙巖皆賦七言近體詩一章書¶
　　之翛然亭¶
九載名山五度過山容靄靄勢峩峩洞穿海外飛仙島¶
<pb:KR4e0107_WYG_005-6b>¶
水接天中織女河白鶴盤風秋氣近紫簫吹月夜凉多¶
宦情也動幽棲念可奈深恩未報何¶
扁舟覽勝故人同勝境分明似畫中隂洞滿厓無路到¶
晴岩一竅與天通留傳賸見神仙跡開闢㝠思造化功¶
我有鄉山歸未得不堪回首白雲東¶
　　重逰臨川踈山寺次舊韻留題(時秋近/亢旱)¶
一㸃丹心萬斛愁登山消遣記重逰滿懐氷雪空三伏¶
屈指光陰近八秋海内未瞻雲氣合天中漸見火星流¶
<pb:KR4e0107_WYG_005-7a>¶
清風凉雨蘇炎旱我為蒼生叩蓐收¶
　　送南城貢士左贊再赴春闈¶
筆陣詞鋒六館推南宫兩戰未登魁何蕃再省名逾重¶
維翰重升志不灰飛鷁秋分滕閣雨化龍春聽禹門雷¶
太平橋上鄉人衆望爾高車駟馬回¶
　　寄鄉友徐文輝¶
家林幽僻遠塵闤世事浮沉總不闗下榻有時延上客¶
東樓終日望西山醉鄉風月情偏好静裏乾坤意自閒¶
<pb:KR4e0107_WYG_005-7b>¶
獨我相思未相見海天雲樹鎻愁顔¶
　　延常山楊醫師炙火詩以酬之(其家有/積慶堂)¶
浙水西頭積慶堂堂中人物異尋常軒岐妙術傳三世¶
泰華高名動四方丹火暖時薰艾劑橘泉清處淬針芒¶
相逢莫厭頻頻療海内蒼生多病傷¶
　　張式之僉都致政既歸四明以詩寄予依韻奉酬¶
社稷功成歸鑑湖卧龍蹤跡孰能屠自憐投老入佳境¶
應咲時人行畏途鳴世有聲驚墨客平蠻無愧憶征夫¶
<pb:KR4e0107_WYG_005-8a>¶
煩君謾赴耆英㑹恐有徵書出帝都¶
　　輓寜波王司空母張夫人¶
高壽榮恩享北堂平生德善總非常花封遺愛思賢助¶
栢府傳聲頌義方瑶水夜深仙樂動家園春静板輿荒¶
牛眠岡上新埋玉多少行人起贊揚¶
　　寄嘉興延太守同年¶
共羨嘉興太守賢清風善政路人傳連城白璧無瑕玷¶
合郡蒼生解倒懸西浙分襟驚數載南州回首憶同年¶
<pb:KR4e0107_WYG_005-8b>¶
煩君此去尤珍重莫讓龔黄美自專¶
　　題湖口上鍾嵒寺¶
上方風景最清幽駐却雙旌試一遊絶壁有嵒皆起閣¶
歸僧無路只乘舟天垂廬嶽擎孤柱湖落湘江界合流¶
翹首不堪東北望思鄉又感廟堂憂¶
　　送李咸章賢良奉使還京¶
相門有客清如玉聖世徵賢喜得人嶺海一麾宣寵命¶
鄉園五彩慰慈親星河夜静仙槎穏江月秋高素練新¶
<pb:KR4e0107_WYG_005-9a>¶
去去青春莫虚負丈夫功業在經綸¶
白雲飛送上青雲仙子才華信不羣雙璧已生烟自潤¶
九苞初振錦成文從來豪傑多名世此去勳勞在致君¶
廊廟憂民如見問博施無計愧忠勤¶
　　同弋陽李少卿宿蓮塘寺次古詩韻¶
小小禅房似畫船連床風雨擁寒氊㡬年受任慚無補¶
千里論交幸有縁松逕雲深迷晩鶴槐庭霜重㫁秋蝉¶
留題最羡文章伯嬴得芳名後世傳¶
<pb:KR4e0107_WYG_005-9b>¶
山寺岧嶤倚碧峯偶來假榻快心胷行營漏起三吹角¶
古殿香然一扣鍾故舊情深懽㑹合聖明恩重幸遭逄¶
素餐却念農家苦烟火東林尚夕舂¶
　　壽詹事府唐録事先生¶
經緯文章海内傳才名不數兩疏賢青宫初喜承三接¶
紫誥行看拜九遷墨色帳前羅士子蟠桃花㡳醉神仙¶
佳辰不預長生㑹山斗遙瞻祝壽筵¶
　　送僉都御史余公奉使還京¶
<pb:KR4e0107_WYG_005-10a>¶
乆司風紀位都堂近拜天恩使故鄉玉斧飛霜無玷缺¶
錦衣行晝有輝光思家夢叶纔温席戀闕情懸又促裝¶
奈我同心不同迹五雲翹首思茫茫¶
夜雨西忩始盍簪春風南浦又分襟論交乆契芝蘭味¶
圖報相期鐵石心桃浪一江行色壮錦雲千里故情深¶
君才自是人中傑入相行看拜玉音¶
水滿春江燕子飛喧天鼓吹送君歸許身報國今誰並¶
持節還鄉古亦稀龍虎風雲欣際㑹山光草木賸光輝¶
<pb:KR4e0107_WYG_005-10b>¶
相思後夜瞻霄漢執法星芒耀太微¶
酒罷西江第一樓還朝人物異常流作官最重鄉邦羨¶
奉使能分社稷憂此去横班須獨對遙知前席定三畱¶
好将民隠條陳盡為報皇情寵眷優¶
　　壽徐裕軒詩(正月/三日)¶
玉雪風姿照美髯太平初度樂無邉天開令節纔三日¶
人祝遐齡又一年自古中原有麟鳳于今平地見神仙¶
知君已得長生術歲歲歌詩慶壽筵¶
<pb:KR4e0107_WYG_005-11a>¶
　　送胡共之叅政赴廣東(時予趨召回京/會別于富春)¶
江頭樽酒話襟期君欲南征我北馳十載交逰恒間闊¶
一時相見又分離海天緑樹春雲望臺閣清燈夜雨思¶
此後重逄問何日鵾鵬應不久藩籬¶
　　清明謁三陵道宿僧寺次姚亞卿韻二首¶
東行聨轡扣禅闗樓閣孤撑返照間撫景漸看三月近¶
尋芳聊趂一時閒風翻凍栁鸎聲怯雲薄空山雨意慳¶
何事匆匆不遑樂九重咫尺是天顔¶
<pb:KR4e0107_WYG_005-11b>¶
多年荒寺枕山肩人厭蕭條我獨憐市語不喧春鳥哢¶
梵音初動晩香然數杯濁酒催詩飲一榻清風伴月眠¶
翹首不堪心事切紅雲高處白雲邉¶
　　挽劉司冦廣衡¶
高步雲霄近上台司刑司憲展多才調元未副蒼生望¶
觀化何堪白髪催雙履無聲趨曉禁五花有蹟在秋臺¶
東風執紼都門道目斷天南不盡哀¶
　　贈璇上人南歸¶
<pb:KR4e0107_WYG_005-12a>¶
脫却塵凡守寂寥逺公門下特高標錫飛已占呉山勝¶
杯度何妨楚水遙南壟蘋蘩春自薦北堂甘㫖晝親調¶
憐君獨遂還鄉願夢繞江天恨未消¶
　　送葉僉都與中巡撫兩廣¶
東山强起副皇情榮拜都堂暫遠行重寄一麾兼兩鎮¶
先聲萬里慰羣生風恬滄海鯨波浄雨洗黄塵鳥道清¶
自古安邉重韓范終歸黄閣佐承平¶
　　挽劉詹事宗器¶
<pb:KR4e0107_WYG_005-12b>¶
詞林璧水久蜚英晩輔春宫重老成操履一生行古道¶
文章千載占時名調元未見登黄閣觀化俄聞上玉京¶
惆悵東風招不起懶揮鐵筆冩郷評¶
　　松軒為陳詹事安簡乃弟題¶
雙樹亭亭蔭蓽門隠君難與世人論七松處士遺風在¶
五栁先生舊業存洗耳静聞清籟響科頭坐愛碧雲屯¶
休徵已叶難兄夢位接三台拜寵恩¶
　　送張進士養病回蘇州¶
<pb:KR4e0107_WYG_005-13a>¶
瓊林深處正翺翔忽拜殊恩望故鄉桃葉波平歸棹穏¶
栁花風細賜衣香參苓調養回元氣甘㫖懽娯慰斷腸¶
獨我分携重惆悵海天翹首白雲飛¶
　　高郵呉司訓陞原武教諭鄉人也詩以送之(原武枕/黄河)¶
手栽桃李滿㿻城獻績金門荷寵榮百里儒官司教化¶
一方人物頼陶成研硃㸃易芹香暖捲幔觀瀾雨氣清¶
此去休言官獨冷顯揚還儗振家聲¶
　　輓僉都御史左周器¶
<pb:KR4e0107_WYG_005-13b>¶
為民為國一生心晩進中臺感激深明主有恩方倚重¶
憐君無命忽銷沉斗山光價流中外墓道銘章耀古今¶
我有深情招不起禾川南望引長吟¶
　　輓國子鄒檢討(太僕丞允/隆之父)¶
栽成桃李滿皇都懶逐風塵走宦途林下一人方入㑹¶
山中九老不成圖鳥呼筆塚雲烟起(闕/)　詩壇草木枯¶
欲問流芳在何處高岡真有鳳凰雛¶
　　慶左進士贊擢稽勳主事¶
<pb:KR4e0107_WYG_005-14a>¶
羲獻書名屈宋文春雷聲裏上青雲天官分職非常選¶
聖主掄才喜出羣鳴珮曉聽雙闕漏揮毫時叙百僚勳¶
煩君莫負平生志畱取芳名後世聞¶
　　寄鄉友沈文用¶
沈家林館最清幽曽伴相知載酒逰宦跡北馳纔隔嵗¶
鄉心南望㡬經秋芳春桃李開花未深夜壺觴醉客不¶
羈絆無能尋舊約題詩聊為主人酬¶
　　寄鄉友陳宗盛¶
<pb:KR4e0107_WYG_005-14b>¶
客况鄉情正不禁遠勞一价送佳音開緘快覩龍蛇字¶
念舊深知鐡石心萬里海天春𣺌𣺌半忩風雨夜沉沉¶
相思苦被浮名絆尊酒何時更盍簪¶
　　奉送尊師唐先生判金華¶
驛亭清酒汎黄花舊館諸生滿路遮親炙久期聨玉笋¶
分違遙送判金華從來儒術堪經世此去鄉心莫戀家¶
早使提封遂康濟趨朝終儗拜黄麻¶
　　輓徐給事中父太學生(治/易)¶
<pb:KR4e0107_WYG_005-15a>¶
花落梅忩香不聞中年觀化出塵氛眉山蘇老能傳業¶
太學何蕃未䇿勛玉洞露寒閒㸃易瓊樓月滿静修文¶
流芳却有推封詔夜夜龍光照古墳¶
　　慶陳梅軒封御史¶
鸞書飛舞下天閽光射東呉孝義門七品一官封子職¶
十年兩世拜皇恩湖山草木增新彩鄉里衣冠慶逹尊¶
我有深情不能預海天空望白雲屯¶
　　具慶堂為程員外宗題¶
<pb:KR4e0107_WYG_005-15b>¶
秋臺績奏稱才良寵命新頒具慶堂數朶彩雲將雨露¶
兩簮蒼雪耐風霜光摇金翠瞻天近景駐桑榆愛日長¶
移孝為忠丈夫事好攄忠藎答君臣¶
　　寄題何揮使西軒¶
最愛西軒稱此心分明城市有山林石潭倒浸芙蓉朶¶
竹逕斜穿玳瑁簮塵印荒苔人跡少歌傳叢樹鳥聲深¶
宦逰未得陪佳賞翹首江天想像吟¶
　　重慶堂為御史鄭時題時伯父為秋官亞卿父與¶
<pb:KR4e0107_WYG_005-16a>¶
　　大父皆受封¶
世父登朝猶子繼推封共喜拜恩頻㡬函誥勑來雙鳳¶
三代簮纓見四人橋梓清陰高覆下芝蘭香氣舊和新¶
光榮今古誰能及圖報應須作藎臣¶
　　壽黄亞卿母八十初度值清明¶
八旬初度逢佳節有子登朝喜氣偏九鼎味烹新賜火¶
一爐香裊舊藏烟門迎化日恩光近身帯晴霞命服鮮¶
從此遐齡應不老願陪冠蓋慶年年¶
<pb:KR4e0107_WYG_005-16b>¶
　　賀黄侍郎¶
　人子有親白首康寧者固難有而拜封命就禄養者¶
　尤難至於華誕聿臨公卿縉紳詩歌相慶再拜舉觴¶
　上壽於其前則天下古今之極難也秋官亞卿黄廷¶
　臣之母太淑人壽届八旬初度之辰華筵盛設冡宰¶
　王公閣老吕學士輩多為詩若文以慶且拜而壽之¶
　榮動朝野廷臣可謂孝也已其樂何如哉用賦五十¶
　六字以寫忻羡之忱兼識私感¶
<pb:KR4e0107_WYG_005-17a>¶
高年就養值生辰千載光榮萃一門滿座公卿齊再拜¶
獨披冠服受雙尊也知祖考平生德真是君王曠世恩¶
愧我有親如不得醉歸惆悵㡬銷魂¶
　　送周亞卿乃子經赴試山西¶
過庭争羡白眉良暫假晨昏歸故郷天上祥麟元有種¶
月中仙桂豈無香闗山夜静書聲遠塲屋秋高筆陣忙¶
去去初心莫荒怠早期步武謁明光¶
　　輓鄭侍郎父九十物故(孫時為/御史)¶
<pb:KR4e0107_WYG_005-17b>¶
子榮孫顯拜恩殊耄耋年來萬事虚衛國空傅武公頌¶
濟南間却伏生書寶函光鎻雙龍誥深院塵封駟馬車¶
太史文章發濳德美談千載播鄉閭¶
　　海寧伯受誥劵程僉都賀之以詩予亦次韻以賀¶
鐡劵金書賜重臣勳勞名世有誰倫寶刀曾斬南溟蜃¶
鐡騎常清北塞塵帯礪河山盟誓重丹青臺閣像圖新¶
威名從此傳邊朔應羡中朝有鳳麟¶
　　輓戴處士(善丹/青)¶
<pb:KR4e0107_WYG_005-18a>¶
早携書劎住皇都絶筆丹青近世無春苑池邉曾待詔¶
輞川莊上自成圖半忩歸夢隨春斷八極逰魂入夜孤¶
多少新詩述濳德應憐振後有雙雛¶
　　謝夏季爵惠大摺扇¶
三伏炎蒸似甑炊故人巨箑喜相遺垂天雲翅鵬初下¶
午夜潮聲月半虧諸葛謾勞麾白羽謝安何用取蒲葵¶
仁風日日宣揚處欲謝慚無絶妙辭¶
　　輓禮部尚書掌太常事蔣公¶
<pb:KR4e0107_WYG_005-18b>¶
出俗離塵荷簡知歴登清選事神祇衣冠八座聯宗伯¶
禮樂三班屬后䕫仙蛻已輕蟬脫盡洞簫初逺鶴歸遲¶
剡川一曲遺聲在不似人間薤露悲¶
　　次韻書感酬夏季爵大理¶
素飡空費館人炊報國無能效拾遺黑髪任從愁裏變¶
丹心忍向闇中虧十年宦海驚風浪千里呉淞憶露葵¶
悵望雲山歸未得且将幽興寄新辭¶
　　送太常陳少卿致政還錢塘¶
<pb:KR4e0107_WYG_005-19a>¶
宦成有子繼書香恩許辭榮赴草堂直道一生無愧怍¶
斯文千載有輝光秋江白鳥迎書舫晩徑黄花伴酒觴¶
招起坡仙與逋老醉吟風月共徜徉¶
　　錫老堂為陳太常題¶
草堂舊築傍呉山恩許仙翁此燕安白髪光陰閒裏度¶
紅塵蹤跡静中看賜金散出供春醸世禄分來薦曉飡¶
一枕南忩高卧穏可應飛夢到金鑾¶
　　送陸司冦乃兄還四明¶
<pb:KR4e0107_WYG_005-19b>¶
平生不識利名途手足情牽到帝都棠棣有詩方燕樂¶
菊花無主恐荒蕪霜催斷鴈離秦塞潮引歸鷗入鑑湖¶
可奈季方畱不住秋臺目送海雲孤¶
　　輓嘉定陳參政父¶
衍慶親承聖主恩紫薇仙館度朝昏榮身自寤盧生夢¶
觀化誰招邵子魂千載風流雲水逝一生心事菊松存¶
穹窿山下虹光起應有崇碑表逹尊¶
　　送王黄門汝霖使占城¶
<pb:KR4e0107_WYG_005-20a>¶
綸音靣奉出肜闈封建蠻邦賸有輝文采驚人丹鳳下¶
詞章華國慶雲飛風恬海道春㠶度花滿鄉山晝錦歸¶
宣布皇威光寵命趍朝真儗賜牙緋¶
　　二月二十九日䝉恩賜椰子三枚賦此志感¶
海邦佳品貢來新中使傳宣使近臣金母仙𤓰差可儗¶
楚江萍實豈堪倫剖開玉椀光偏潤㵼出瓊漿味獨真¶
千載深恩無可報拜瞻嵩嶽頌嚴宸¶
　　輓薛司㓂¶
<pb:KR4e0107_WYG_005-20b>¶
歴轉華階三十春可堪倐忽謝昌辰兩京無復司邦禁¶
四海空期秉國鈞彞鼎勳名成徃事斗山光采憶斯人¶
同朝未致生芻奠滿眼西風倍愴神¶
　　庚辰十一月五日喜雪有作錄呈同寅林公¶
凍雲初合曉隂隂和氣融成瑞雪深寒壓宫墻分玉壘¶
輕霑臺樹作瓊林爕調豈但元臣力感召真由聖主心¶
預喜明年兆豐稔有渰三誦引清吟¶
　　輓崔亞卿父¶
<pb:KR4e0107_WYG_005-21a>¶
孝亷為行義為方衍慶生賢入廟廊天上錫封恩愈厚¶
𤣥中觀化夢何長武陵溪杳迷塵世少室山空閉草堂¶
數尺高墳三酹酒千年寵渥有餘光¶
　　送常熟章主事律歸省(前監察御史/孟端之子)¶
一門榮顯世稱良拜寵寧親更有光海上卧龍猶未起¶
天邉鳴鳳忽來翔花迎宫錦秋容好人醉黄封暮景長¶
我亦懐歸歸莫遂不堪回首白雲郷¶
　天順癸未夏大司空南宫白公省堂之後以盆池植¶
<pb:KR4e0107_WYG_005-21b>¶
　蓮數本六月中旬有花亭亭出水間世傳植蓮須穀¶
　雨前過此而植則無花惟此蓮五月纔植今已相次¶
　盛發而初發一朶尤高潔可愛異于常品他公館寓¶
　第雖先穀雨而植者猶未有花是誠司空公之賢超¶
　越羣輩故造物者先時發此以彰美之况公以忠清¶
　剛正簡在聖衷年逾强仕已峻擢柄用若此異時進¶
　台衡掌鈞軸展大謀猷建大勲業以儷美古之大賢¶
　君子不卜可知是又必宰造化者預以此而示兆也¶
<pb:KR4e0107_WYG_005-22a>¶
　公乘暇具酒肴延太子少保大司馬馬公亞卿薛公¶
　王公霍公同賞雍沗年末亦獲濫預用賦七言近體¶
　詩二章紀一時之盛且留為他日之美談¶
中臺臺下石池蓮偏得純陽氣脉先開出好花香十里¶
留為清賞集羣賢風摇翠蓋斜擎露水護紅幢細引泉¶
賓主相忘看不厭酬杯猶儗碧筩傳¶
把酒臨池共賞蓮主賓盡美更誰先東朝少保人中傑¶
南省司空天下賢十丈漫勞誇玉井雙頭不用數天泉¶
<pb:KR4e0107_WYG_005-22b>¶
何如此㑹真難得應與濂溪蹟並傳¶
　　輓内閣吕逢原學士¶
賛化調元未盡才哭親聲裏動悲哀九重深悼宣公逝¶
四海空期聖相來華國有文藏玉署捧天無夢起芸臺¶
不堪淚眼頻南望㡬見紅雲揜上台¶
　　輓大理王卿仲宏¶
風節如君世所難功名未竟忽凋殘徒聞清議推楊震¶
不遂蒼生望謝安棘署鳥呼人已逺玉壺氷盡月空寒¶
<pb:KR4e0107_WYG_005-23a>¶
憐才獨我相知久一覩遺容淚一弹¶
　　隆恩堂為魏中書題¶
衍慶垂休荷寵褒孝思端可答劬勞旋除宿草焚黄紙¶
重寫遺容換錦袍帝徳有光天地大賢名無玷日星高¶
華堂從此郷人羡應覩朝陽彩鳳毛¶
　　送王評事還郷展墓廼翁尚書公先以王事殁於¶
　　邉¶
久承勳䕃列清班終慕情深詔許還寒鴈伴人投故國¶
<pb:KR4e0107_WYG_005-23b>¶
西風吹淚落空山椒漿難起忠臣夢霜露應彫孝子顏¶
得遂哀衷謝明主早來圖報濟時艱¶
　　輓劉宗文¶
處士星沉山月高江湖處處哭詩豪義聲曾濟鄉人患¶
命服親承聖主褒晩翠亭荒松自偃漕溪原冷鳥空號¶
斯文從此成長恨懶對西風讀楚騷¶
　　壽榮詩沈希仁為徐觀求¶
並享遐齡並受封佳辰常集壽筵中共誇秀氣鍾賢子¶
<pb:KR4e0107_WYG_005-24a>¶
齊着緋袍作醉翁蔗境光陰應自喜華亭風月許誰同¶
千年盛事君恩重好語諸郎早效忠¶
　　謝劉廷振員外刻圖書¶
誰鎸𤣥璧巧成章工部才優筆力蒼鼎足釵頭無玷缺¶
垂金屈玉有輝光應時文字憑私記遺後詩書頼永藏¶
感荷高情未能報且煩毛頴一揄揚¶
同着宫袍謁建章憐君久滯鬢毛蒼鳳巢阿閣終呈瑞¶
玉藴崑山已露光當道豈能私用舍老天先自定行藏¶
<pb:KR4e0107_WYG_005-24b>¶
聖明早晩求恬退高步巖扉重顯揚¶
　　送劉節落第還吉水狀元文介公之子¶
一經已喜㨗京闈暫屈南宫志未灰不學孟郊空墮淚¶
應知蘇軾甚憐才朝廷正爾崇科目家世從來作大魁¶
好向芸忩加百倍他年洗耳聽春雷¶
　　天順庚辰十一月十八日承巡撫大同宣府之命¶
　　閠月七日陛辭䝉恩賜勑賜酒飯既退朝䝉召至¶
　　文華殿天顏咫尺褒諭再四復䝉賜諭中官賜酒¶
<pb:KR4e0107_WYG_005-25a>¶
　　飯賜寶鈔三千貫皆前此所無歸而戒行賦此書¶
　　感且以言志¶
淺薄深慚禄久叨忽承嘉命敢辭勞璽書付託兼强鎮¶
天語丁寧特寵褒宴賞頻煩真異數風雲慶㑹幸相遭¶
感恩欲問何由報誓使豺狼逺遁迯¶
　　是日啓行六卿臺長諸公祖餞德勝門外既晩宿¶
　　彌陀寺明旦别去酬寺主衍公一律¶
塞外一麾兼兩鎮撫巡叨拜聖恩優同朝諸老聯鑣送¶
<pb:KR4e0107_WYG_005-25b>¶
古寺高僧掃榻留剪燭夜談郷思好膏車明發宦情憂¶
來年奏捷應歸覲還儗停驂此地遊¶
　¶
　¶
　¶
　¶
　¶
　㐮毅文集巻五¶
